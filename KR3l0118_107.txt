# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:20.500217
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷一百七
<pb:KR3l0118_WYG_107-1a>¶
欽定四庫全書¶
　太平廣記卷一百七¶
　　報應六¶
　　　王忠幹　　　王偁　　　　李元一¶
　　　魚萬盈　　　于李回　　　强伯達¶
　　　僧惟恭　　　王沔　　　　董進朝¶
　　　康仲戚　　　吴可乆　　　开行立¶
　　　僧法正　　　沙彌道䕃　　何老¶
<pb:KR3l0118_WYG_107-1b>¶
　　　勾龍義　　　趙安¶
　　　　王忠幹¶
唐元和三年李同捷阻兵滄州景帝命李祐統齊德軍¶
討之初圍德州城城堅不拔翌日又攻之自卯至未傷¶
十八九竟不能拔時有齊州衙内八將官健兒王忠幹¶
愽野縣人長念金剛經積二十餘年日數不闕其日忠¶
幹上飛梯將及堞身中箭如蝟為櫑木擊落同火卒曵¶
出羊馬城外置之水濠裏岸祐以暮夜命抽軍其時城¶
<pb:KR3l0118_WYG_107-2a>¶
上矢下如雨同火忙忘取忠幹尸忠幹既死如夢至荒¶
野遇大河欲渡無因仰天哭忽聞人語聲忠幹見一人¶
長丈餘疑其神人因求指營路其人云爾莫怕我令爾¶
可得渡此河忠幹拜之纔頭低未舉神人把腰擲之空¶
中乆方著地忽如夢覺聞賊城上交二更初不記過水¶
亦不知瘡擡手捫面血塗眉睫方知傷損乃舉身强行¶
百餘步却倒復見向人持刀叱曰起起忠幹驚懼走一¶
里餘坐歇方聞本軍喝號聲遂及本營訪同火卒方知¶
<pb:KR3l0118_WYG_107-2b>¶
其身死水濠岸裏即是夢中所過河也(出酉陽/雜俎)¶
　　　　王偁¶
王偁家於晉州性頑鄙唐元和四年其家疾疫亡者十¶
八九唯偁偶免方疾食狗肉目遂盲不知醫藥唯禱鬼¶
神數年無報忽有一異僧請飯謂曰吾師之文有金剛¶
經能排衆苦報應神速居士能受之乎偁辭愚又無目¶
固不可記僧勸冩之偁從其言得七卷請僧誦之數日¶
夢前僧持刀決其目乃驚寤覺有所見乆而遍明數月¶
<pb:KR3l0118_WYG_107-3a>¶
如舊偁終身轉經不替(出報/應記)¶
　　　　李元一¶
李元一唐元和五年任饒州司馬有女居别院中宵忽¶
見神人驚悸而卒顔色不改其夫嚴訥自秦來至蒼湖¶
恍惚見其妻行水上而至訥驚問之妻泣曰某已亡矣¶
今鬼也訥駭異之曰近此鴈浦村有嚴夫子教衆學彼¶
有竒術公往懇請哀救某庶得復生矣訥後果見嚴夫¶
子拜謁泣訴盡啓根本嚴初甚怒郎君風疾何乃見凌¶
<pb:KR3l0118_WYG_107-3b>¶
訥又拜悲泣乆乃方許曰殺夫人者王將軍也塟在此¶
堂内西北柱下可為冩金剛經令僧轉讀於其所祠焉¶
小娘子必當還也訥拜謝疾往郡城明日到具白元一¶
冩經速令讀之七遍女乃開目乆之能言媿謝其夫曰¶
兹堂某柱下有王將軍枯骨抱一短劒為改塟之劒請¶
使留以報公德發之果驗遂改瘞留其劒元一因冩經¶
數百卷以施冥寞(出報/應記)¶
　　　　魚萬盈¶
<pb:KR3l0118_WYG_107-4a>¶
魚萬盈京兆市井粗猛之人唐元和七年其所居宅有¶
大毒蛇其家見者皆驚怖萬盈怒一旦持巨棒伺其出¶
擊殺之烹炙以食因得疾臟腑痛楚遂卒心尚微煖七¶
日後蘇云初見冥使三四人追去行暗中十餘里見一¶
人獨行其光繞身四照數尺口念經隨走就其光問姓¶
字云我姓趙名某常念金剛經者汝但莫離我使者不¶
敢進漸失所在乆之至其家萬盈拜謝曰向不遇至人¶
定不回矣其人授以金剛經念得遂還及再生持本重¶
<pb:KR3l0118_WYG_107-4b>¶
念更無遺闕所疾亦失因斷酒肉不復殺害日念經五¶
十遍(出報/應記)¶
　　　　于李回¶
于李回舉進士唐元和八年下第將歸有僧勸曰郎君¶
欲速及第何不讀金剛經遂日念數十遍至王橋宿因¶
步月有一美女與言遂被誘去十餘里至一村舍戲笑¶
甚喧引入升堂見五六人皆女郎李回慮是精怪乃隂¶
念經忽有異光自口出羣女震駭奔走但聞腥穢之氣¶
<pb:KR3l0118_WYG_107-5a>¶
葢狐狸所宅榛棘滿目李回茫然不知所適俄有白犬¶
色逾霜雪似導李回前行口中有光復照路逡巡達本¶
所後至數萬遍(出報/應記)¶
　　　　强伯達¶
唐强伯達元和九年家於房州世傳惡疾子孫少小便¶
患風癩之病二百年矣伯達纔冠便患囑於父兄疾必¶
不起慮貽後患請送山中父兄裹糧送之巖下泣涕而¶
去絶食無幾忽有僧過傷之曰汝可念金剛經内一四¶
<pb:KR3l0118_WYG_107-5b>¶
句偈或脫斯苦伯達既念數日不絶方晝有虎來伯達¶
懼甚但瞑目至誠念偈虎乃遍䑛其瘡唯覺涼泠如傅¶
上藥了無他苦良乆自看其瘡悉已乾合明旦僧復至¶
伯達具說僧即於山邊拾青草一握以授曰可以洗瘡¶
但歸家煎此以浴乃嗚咽拜謝僧撫背而别及到家父¶
母大驚異因啓本末浴訖身體鮮白都無瘡疾從此相¶
傳之疾遂止念偈終身(出報/應記)¶
　　　　僧惟恭¶
<pb:KR3l0118_WYG_107-6a>¶
唐荆州法性寺僧惟恭三十餘年念金剛經日五十遍¶
不拘僧儀好酒多是非為衆僧所惡遇病且死同寺有¶
僧靈巋其跡類惟恭為一寺二害因他故出去寺一里¶
逢五六人年少甚都衣服鮮潔各執樂器如龜兹部問¶
靈巋惟恭上人何在靈巋即語其處所疑寺中有供也¶
及晚回入寺聞鐘聲惟恭已死因說向來所見其日合¶
寺聞絲竹聲竟無樂人入寺當時名僧云惟恭葢承經¶
之力生不動罔亦以其迹勉靈巋也靈巋感悟折節緇¶
<pb:KR3l0118_WYG_107-6b>¶
門(出酉陽/雜俎)¶
　　　　王沔¶
唐元和中嚴司空綬在江陵時岑陽鎮將王沔常持金¶
剛經因使歸州勘事回至咤灘船破五人同溺沔初入¶
水若有人授竹一竿隨波出没至下牢鎮著岸不死視¶
手中物乃金剛經也咤灘至於下牢鎮三百餘里(出酉/陽雜)¶
(俎/)¶
　　　　董進朝¶
<pb:KR3l0118_WYG_107-7a>¶
董進朝唐元和中入軍時宿直城東樓上一夕月明忽¶
見四人著黄從東來聚立城下說己姓名狀若追捕因¶
相語曰董進朝常持金剛經以一分功徳祝庇冥司我¶
輩蒙惠如何殺之須枉命相代若此人他去我等無所¶
頼矣其一人云董進朝對門有一人同年同姓夀限相¶
埒可以代矣因忽不見進朝驚異之及明聞對門哭聲¶
問其故死者父母云子昨宵暴卒進朝感泣說之因為¶
殯塟供養其母後出家法名慧通住興元寺(岀報/應記)¶
<pb:KR3l0118_WYG_107-7b>¶
　　　　康仲戚¶
康仲戚唐元和十一年往海東數嵗不歸其母唯一子¶
日乆憶念有僧乞食母具語之僧曰但持金剛經兒疾¶
回矣母不識字令冩得經乃鑿屋柱以䧟之加漆其上¶
晨暮敬禮一夕雷霆大震拔此柱去月餘兒果還以錦¶
囊盛巨木以至家入拜跪母母問之仲戚曰海中遇風¶
舟破墜水忽有雷震投此木於波上某因就浮之得至¶
岸某命是其所與敢不尊敬母驚曰必吾藏經之柱即¶
<pb:KR3l0118_WYG_107-8a>¶
破柱得經母子常同誦念(出報/應記)¶
　　　　吴可乆¶
吴可乆越人唐元和十五年居長安奉摩尼教妻王氏¶
亦從之嵗餘妻暴亡經三載見夢其夫曰某坐邪見為¶
蛇在皇子陂浮圖下明旦當死願為請僧就彼轉金剛¶
經冀免他苦夢中不信叱之妻怒唾其面驚覺面腫痛¶
不可忍妻復夢於夫之兄曰園中取龍舌草搗傅立愈¶
兄寤走取授其弟尋愈詰旦兄弟同往請僧轉金剛經¶
<pb:KR3l0118_WYG_107-8b>¶
俄有大蛇從塔中出舉首徧視經終而斃可乆歸佛常¶
持此經(出報/應記)¶
　　　　开行立¶
唐开行立陜州人不識字長慶初常持金剛經一卷隨¶
身到處焚香拜禮忽駞貨岀同州遇十餘賊行立棄貨¶
而逃不五六十斤賊舉之竟不能動相視驚異追行立¶
問之對曰中有金剛經恐是神力賊發囊果有經焉却¶
與百餘千請其去誓不作賊受持終身(出報/應記)¶
<pb:KR3l0118_WYG_107-9a>¶
　　　　僧法正¶
唐江陵開元寺般若院僧法正日持金剛經三七遍長¶
慶初得病卒至冥司見若王者問師生平作何功德答¶
曰常念金剛經乃揖上殿登綉座念經七遍侍衛悉合¶
掌階下考掠論對皆停息而聽念畢遣一吏引還王下¶
階送曰上人更得三十年在人間勿廢讀誦因隨吏行¶
數十里至一大坑吏因臨坑自後推之若隕空焉死已¶
七日惟面不冷荆州僧常靖親見其事(出酉陽/雜俎)¶
<pb:KR3l0118_WYG_107-9b>¶
　　　　沙彌道䕃¶
唐石首縣有沙彌道䕃常念金剛經長慶初因他出夜¶
歸中路忽遇虎吼擲而前沙彌知不免乃閉目坐黙念¶
金剛經心期救䕶虎遂伏草守之及曙村中人來往虎¶
乃去視其蹲處涎流於地(出酉陽/雜俎)¶
　　　　何老¶
何老鄂州人常為商專誦金剛經唐長慶中因傭人負¶
貨夜憇於山路忽困寐為傭者剄其首投於澗中取貨¶
<pb:KR3l0118_WYG_107-10a>¶
而趨市方鬻見何老來惶駭甚何曰我得誦經之力誓¶
不言於人遂相與為僧(出報/應記)¶
　　　　勾龍義¶
勾龍義閬州里人唐長慶中於郪縣傭力自給常以邑¶
人有疾往省之見冩金剛經龍義無故毁棄而止絶之¶
歸即喑啞醫不能愈頑嚚無識亦竟不悔僅五六年忽¶
聞鄰人有念是經者惕然自責曰我前謗真經得此啞¶
病今若悔謝終身敬奉却能言否自後每聞念經即倚¶
<pb:KR3l0118_WYG_107-10b>¶
壁專心而聽之月餘疑如念得數日偶行入寺逢一老¶
僧禮之僧問何事遂指口中啞僧遂以刀割舌下便能¶
語因與念經正如鄰人之聲乆而訪僧都不復見壁畫¶
須菩提指曰此是也乃寫經畫須菩提像終身禮拜(出/報)¶
(應/記)¶
　　　　趙安¶
趙安成都人唐太和四年常持金剛經日十遍㑹蠻冦¶
退歸安於道中見軍器輒收置於家為仇者所告吏捕¶
<pb:KR3l0118_WYG_107-11a>¶
至門涕泣禮經而去為獄吏所掠遂自誣服罪將科斷¶
到節帥㕔枷杻自解乃詰之安曰某不為盗皆得之巷¶
陌每讀金剛經恐是其力節帥叱之不信及過次忽於¶
安名下書一放字後即云餘並准法竟不知何意也及¶
還洗浴禮經開匣視之其經揉裂折軸若壯夫之拉也¶
妻曰某忽聞匣中有聲如有斫扑乃安被考訊之時無¶
差失也(出報/應記)¶
　¶
<pb:KR3l0118_WYG_107-11b>¶
　¶
　¶
　¶
　¶
　¶
　¶
　¶
　太平廣記卷一百七¶
