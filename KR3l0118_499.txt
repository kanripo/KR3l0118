# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:31.465227
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷四百九十九
<pb:KR3l0118_WYG_499-1a>¶
欽定四庫全書¶
　太平廣記卷四百九十九　宋　李昉等　編¶
　　雜録¶
　　　崔鉉　　　　王鐸　　　　李蠙¶
　　　韋保衡　　　衲衣道人　　路羣盧宏正¶
　　　畢諴　　　　李師望　　　髙駢¶
　　　韋宙　　　　王氏子　　　劉蛻¶
　　　皮日休　　　郭使君　　　李德權¶
<pb:KR3l0118_WYG_499-1b>¶
　　　　崔鉉¶
崔鉉元略之子京兆參軍盧甚之死鉉之致也時議寃之¶
鉉子沆乾符中亦為丞相黃巢亂赤其族物議以為甚¶
之報焉初崔瑄雖諌官婚姻假回私事也甚雖府藏乃¶
公事也相與爭驛㕔甚既下獄與宰相書則以己比孟子¶
而方瑄錢鳳瑄既朋黨宏大莫不為盡力甚者出於單微¶
加以鉉亦瑄之門生方為宰相遂加誣㒺奏焉瑄自左補¶
闕出為陽翟宰甚行及長樂坡賜自盡中使適囘遇瑄¶
<pb:KR3l0118_WYG_499-2a>¶
囊出其喉曰補闕此盧甚結喉也瑄殊不懌京城不守¶
崔氏之子亦血其族嗚呼謂天道髙何其明哉(出聞/竒録)¶
　　　　王鐸¶
故相晋國公王鐸為丞郎時李駢判度支每年江淮運¶
米至京水陸脚錢斗計七百京國米價每斗四十議欲¶
令江淮不運米但每斗納錢七百鐸曰非計也若于京¶
國糴米必耗京國之食若運米實關中自江淮至京兼¶
濟無限貧民也時糴米之制業已行意無敢沮其議者¶
<pb:KR3l0118_WYG_499-2b>¶
都下官糴米果大貴未經旬而度支請罷次民無至者¶
故也于是職者乃服鐸之察事矣鐸卒以此大用(出聞/竒録)¶
　　　　李蠙¶
李蠙與王鐸進士同年後俱得路甞恐鐸之先相而已¶
在其後也迨路巖出鎮益失其勢鐸柔弱易制中官愛¶
焉洎韋保衡將欲大拜不能先於恩地將命鐸矣蠙隂¶
知之挈一壺家酒詣鐸曰公將登庸矣吾恐不可以攀¶
附也願先事少接左右可乎即命酒以飲鐸妻李氏疑¶
<pb:KR3l0118_WYG_499-3a>¶
其堇焉使𤣥奴傳言於鐸曰一身可矣願為妻兒謀蠙¶
驚曰以吾斯酒為鴆乎即命一大爵自引滿飲之而去¶
(出玉/泉子)¶
　　　　韋保衡¶
韋保衡欲除裴修為省郎時李璋為右丞韋先遣盧望¶
來申意探其可否李曰相公但除不合先問某盧以¶
時相事權設為禮所沮則傷威重因勸韋勿除(出盧氏/説雜)¶
　　　　衲衣道人¶
<pb:KR3l0118_WYG_499-3b>¶
唐有士人退朝詣友生見衲衣道人在座不懌而去他¶
日謂友生曰公好毳褐夫何也吾不知其言適且覺其¶
臭友生答曰毳褐之外也豈甚銅乳銅乳之臭並肩而¶
立接跡而趨公處其間曾不嫌耻乃譏予與山野有道¶
之士遊乎南朝高人以蛙鳴及蒿菜勝鼓吹吾視毳褐¶
愈于今之朱紫遠矣(出國/語)¶
　　　　路羣盧宏正¶
中書舍人路羣與給事中盧宏正性相異而相善路清¶
<pb:KR3l0118_WYG_499-4a>¶
痩古淡未甞言市朝盧魁梧富貴未甞言山水路日謀¶
高卧有制草則就宅視之盧未甞請告有客族則就省¶
謁之雖所好不同而相親至一日都下大雪路在假盧¶
將晏入道過新昌第路方于南垣茅亭肆目山雪鹿巾¶
鶴氅搆火命觴以賞嘉致聞盧至大喜曰適我願兮亟¶
命迎入盧金紫華煥意氣軒昂路道服而坐情趣孤潔¶
路曰盧六盧六曾莫顧我何也盧曰月限向滿家食相¶
仍日詣相庭以圗外任路色慘曰駕肩權門何至于是¶
<pb:KR3l0118_WYG_499-4b>¶
且有定分徒勞爾形家釀稍醇能一醉否盧曰省有急¶
事俟吾决之路又呼侍兒曰盧六欲去持早來藥糜分¶
二器我與盧六同食盧振聲曰不可路曰何也盧曰今¶
旦飯冷且欲遐征家饌已食炮炙矣時人聞之以為路¶
之高雅盧之俊邁各盡其性(出唐/缺史)¶
　　　　畢諴¶
畢諴家本寒㣲咸通初其舅尚為太湖縣伍伯諴深耻¶
之常使人諷令解役為除官反復數四竟不從命乃特¶
<pb:KR3l0118_WYG_499-5a>¶
除選人楊載為太湖令諴延之相第囑之為舅除其猥¶
籍津送入京楊令到任具達諴意伍伯曰某賤人也豈¶
有外甥為宰相&KR0088;楊堅勉之乃曰某每歳秋夏恒相享¶
六十千事例錢茍無敗缺終身優足不審相公欲除何¶
官&KR0088;楊乃具以聞諴諴亦然其説竟不奪其志也王蜀¶
偽相庾傳素與其從弟凝績曾宰蜀州唐興縣郎吏有¶
楊㑹者㣲有才用庾氏昆弟念之洎迭秉蜀政欲為楊¶
㑹除馬長以酧之㑹曰某之吏役逺近皆知忝冐為官¶
<pb:KR3l0118_WYG_499-5b>¶
寧掩人口豈可將數千家供侍而博一虚名馬長乎後¶
雖假職名止除檢挍官竟不捨縣役矣(出北夢/𤨏言)¶
　　　　李師望¶
李師望乃宗屬也自負才能欲以方面為己任因旅遊¶
卭蜀備知南蠻勇怯遂上書請割西川數州于臨卭建¶
定邉軍節度詔旨允之乃以師望自鳳翔少尹擢領此¶
任于時西川大將嫉其分裂巡屬除通南詔於是蠻軍¶
為近之時鄉豪所道侵軼蜀川戎挍竇滂不能止遏師¶
<pb:KR3l0118_WYG_499-6a>¶
望亦因此受黜焉(出紀/聞)¶
　　　　高駢¶
乾符中太尉高駢鎮蜀日因巡邊至資中郡舍於刺史¶
衙對郡山頂上有開元佛寺是夜黄昏僧徒禮讚螺唄¶
間作駢聞命軍候徃悉擒械之來晨笞背逐去召將吏¶
謂之曰僧徒禮念亦無罪過但以此寺十年後當有秃¶
丁數千作亂我故以是厭之其後土人皆髠髪執兵號¶
大髠小髠據此寺為寨凌脅州將果叶所言時稱駢好¶
<pb:KR3l0118_WYG_499-6b>¶
妖術斯亦或然之驗歟(出北夢/𤨏言)¶
　　　　韋宙¶
相國韋宙善治生江陵府東有别業良田美産最號膏¶
腴積稻如坻皆為滯穂咸通初授嶺南節度使懿宗以¶
番禺珠翠之地垂貪泉之戒宙從容奏曰江陵莊積穀¶
尚有七千堆固無所貪矣帝曰此所謂足榖翁也(出北/夢𤨏)¶
(言/)¶
　　　　王氏子¶
<pb:KR3l0118_WYG_499-7a>¶
京輦自黄巢退後修葺殘毁之處時定州王氏有一兒¶
俗號王酒胡居于上都巨富納錢三十萬貫助修朱雀¶
門僖宗詔令重修安國寺畢親降車輦以設大齋乃扣¶
新鐘十撞捨錢一萬貫命諸大臣各取意而擊上曰有¶
能捨一千貫文者即打一槌齋罷王酒胡半醉入來逕¶
上鐘樓連打一百下便于西市運錢十萬入寺(出中朝/故事)¶
　　　　劉蜕¶
劉蜕桐廬人早以文學應進士舉其父嘗戒之曰任汝舉進¶
<pb:KR3l0118_WYG_499-7b>¶
取窮之與達不望于汝吾沒後慎勿祭祀乃乗扁舟以¶
漁釣自娛竟不知其所適蛻後登華貫出典商於霜露¶
之思于是乎止臨終亦戒其子如先考之命蜀禮部尚¶
書纂即其息也常為同列言之君子曰名教之家重䘮¶
祭劉氏先德是何人斯以蛻之通人抑有其說時未諭¶
也(出北夢/𤨏言)¶
　　　　皮日休¶
咸通中進士皮日休上書兩通其一請以孟子為學科¶
<pb:KR3l0118_WYG_499-8a>¶
其畧云臣聞聖人之道不過乎經經之降者不過乎史¶
史之降者不過乎子子不異道者孟子也捨是而諸子¶
必斥乎經史聖人之賊也文多不載請廢莊列之書以¶
孟子為主有能通其義者科選請同明經其二請以韓¶
愈配饗太學其畧曰臣聞聖人之道不過求用用于生¶
前則一時可知也用于死後則萬世可知也又云孟子¶
荀卿翼輔孔道以至于文中子文中子之道曠矣能嗣¶
其美者其唯韓愈乎日休字襲美襄陽竟𨹧人幼攻文¶
<pb:KR3l0118_WYG_499-8b>¶
隐於鹿門山號醉吟先生初至塲中禮部侍郎鄭愚以¶
其貎不揚戲之曰子之才學甚富其如一日何對曰侍¶
郎不可以一日而廢二日謂不以人廢言也舉子咸推¶
伏之官至國子博士寓蘇州與陸龜蒙為文友著文數¶
十卷皮子三卷人多𫝊之為錢鏐判官(出北夢/𤨏言)¶
　　　　郭使君¶
江陵有郭七郎者其家資産甚殷乃楚城富民之首江¶
淮河朔間悉有賈客仗其貨買易徃來者乾符初年有¶
<pb:KR3l0118_WYG_499-9a>¶
一賈者在京都久無音信郭氏子自徃訪之既相遇盡¶
獲所有僅五六萬緡生躭悅烟花迷于飲博三數年後¶
用過大半是時唐李朝政多邪生乃輸數百萬于鬻爵¶
者門以白丁易得横州刺史遂决還鄉時渚宫新罹王¶
仙芝寇盗里閭人物與昔日殊生歸舊居都無舍宇訪¶
其骨肉數日方知弟妹遇兵亂已亡獨母與一二奴婢¶
處于数間茅舍之下囊槖蕩空旦夕以紉針為業生之¶
行李間猶有一二千緡縁兹復得蘇息乃傭舟與母赴¶
<pb:KR3l0118_WYG_499-9b>¶
秩過長沙入湘江次永州北江墂有佛寺名兜率是夕¶
宿于斯結䌫于大槦𣗳下夜半忽大風雨波翻岸崩樹¶
臥枕舟舟不勝而沉生與一稍工拽舟登岸僅以獲免¶
其餘婢僕生計悉漂于怒浪遲明投于僧室母氏以驚¶
得疾數日而殞生慞惶馳徃零陵告州牧州牧為之殯¶
塟且復贈遺之既丁憂遂寓居永郡孤且貧又無親識¶
日夕厄于凍餒生少小素渉于江湖頗熟風水間事遂¶
與徃來舟船執稍以求衣食永州市人呼為捉稍郭使¶
<pb:KR3l0118_WYG_499-10a>¶
君自是狀貌異昔共篙工之黨無别矣(出南楚/新聞)¶
　　　　李徳權¶
京華有李光者不知何許人也以諛佞事田令孜令孜¶
嬖焉為左軍使一旦奏授朔方節度使敕下翼日無疾¶
而死光有子曰德權年二十餘令孜遂署劇職㑹僖皇¶
幸蜀乃從令孜扈駕止成都時令孜與陳敬瑄盗專國¶
柄人皆畏威李徳權者處于左右遐邇仰奉奸豪輩求¶
名利多賂德權以為關節數年之間聚賄千萬官至金¶
<pb:KR3l0118_WYG_499-10b>¶
紫光禄大夫檢挍右僕射後敬瑄敗為官所捕乃脱身¶
遁于復州衣衫百結丐食道途有李安者常為復州後¶
槽健兒與父相熟忽覩德權念其藍縷邀至私舍安無¶
子遂認以為姪未半載安且死德權遂更名彦思請繼¶
李安効力葢慕彼衣食耳尋獲為牧守圉人有識者皆¶
目之曰看馬李僕射(出南楚/新聞)¶
　¶
　太平廣記卷四百九十九¶
