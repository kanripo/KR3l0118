# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:22.604872
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷一百九十七
<pb:KR3l0118_WYG_197-1a>¶
欽定四庫全書¶
　太平廣記卷一百九十七¶
　　博物¶
　　　東方朔　　　劉向　　　　胡綜¶
　　　張華　　　　束晳　　　　沈約¶
　　　虞世南　　　傅奕　　　　郝處俊¶
　　　孟詵　　　　唐文宗　　　賈躭¶
　　　叚成式　　　江陵書生¶
<pb:KR3l0118_WYG_197-1b>¶
　　　　東方朔¶
漢武帝時嘗有獨足鶴人皆不知以爲怪異東方朔奏¶
曰此山海經所謂畢方鳥也騐之果是因敕廷臣皆習¶
山海經山海經伯翳所著劉向編次作序伯翳亦曰伯¶
益書曰益典朕虞盖隨禹治水取山海之異遂成書(出/尚)¶
(書故/實)¶
　　　　劉向¶
貳負之臣曰危與貳負殺窫窳帝乃梏之疏屬之山桎¶
<pb:KR3l0118_WYG_197-2a>¶
其右足反縛兩手與髪繫之山上在關提西北郭璞注¶
云漢宣帝使人發上郡盤石石室中得一人徒裸被髪¶
反縛械一足以問羣臣莫知劉向按此言之宣帝大驚¶
由是人爭學山海經矣(出山/海經)¶
　　　　胡綜¶
胡綜博物多識吳孫權時有掘地得銅匣長二尺七寸¶
以琉璃爲盖雕鏤其上得一白玉如意所執處皆刻龍¶
虎及蟬形時莫能識其所由者權以綜多悉徃事使人¶
<pb:KR3l0118_WYG_197-2b>¶
問之綜云昔秦始皇東逰以金陵有天子氣乃改縣名¶
并掘鑿江湖平諸山阜處處輙埋寳物以當王土之氣¶
事見於秦記此盖是乎衆人咸歎其洽聞而悵然自失¶
(出綜/别傳)¶
　　　　張華¶
魏時殿前鐘忽大鳴震駭省署華曰此蜀銅山崩故鐘¶
鳴應之也蜀尋上事果云銅山崩時日皆如華言(出小/説)¶
　　　　又¶
<pb:KR3l0118_WYG_197-3a>¶
晉陸士衡嘗餉張華於時賔客盈座華開噐便曰此龍¶
肉也衆雖素伏華博聞然意未之信華曰試以苦酒灌¶
之必有異試之有五色光起士衡乃窮其所由鮓主曰¶
家園中積茅下得一白魚質狀殊常以作鮓過羙故以¶
餉陸(出世/説)¶
又中朝時有人畜銅澡盤晨夕恒鳴如人扣以白張華¶
華曰此盤與洛鐘宫商相諧宫中朝暮撞故聲相應可¶
鑢令輕則韻乗鳴自止也依言即不復鳴(出小/説)¶
<pb:KR3l0118_WYG_197-3b>¶
又武庫内有雄雉時人咸謂爲怪華云此虵之所化也¶
即使捜除庫中果見虵蛻之皮(出小/説)¶
又吴郡臨平岸崩出一石皷打之無聲以問華華曰可¶
取蜀中桐材刻作魚形扣之則鳴矣即從華言聲聞數¶
十里(出小/説)¶
又惠帝時有得一鳥毛長數丈華見而歎曰此所謂海¶
鳬毛此毛出則天下土崩果如其言(出異/苑)¶
又洛中有一洞穴深不可測有一婦人欲殺夫謂夫曰¶
<pb:KR3l0118_WYG_197-4a>¶
未曾見此穴夫自過視之至穴婦推夫墜穴至底婦擲¶
飰物如欲祭之此人當時顛墜恍惚良乆乃蘇得飯食¶
之氣力稍彊周惶覔路乃得一穴匍匐從就﨑嶇反側¶
行數十里穴小寛亦有㣲明遂得寛平廣逺之地歩行¶
百餘里覺所踐如塵而聞粇米香啗之芬羙過於充饑¶
即裹以爲糧縁穴行而食此物既盡復遇如泥者味似¶
向塵又齎以去所歴幽逺里數難測就明曠而食所齎¶
盡便入一都郛郭修整宫館壯麗䑓榭房宇悉以金魄¶
<pb:KR3l0118_WYG_197-4b>¶
爲餙雖無日月明踰三光人皆長三丈被羽衣奏竒樂¶
非世所聞也便告請求哀長人語令前去從命進道凡¶
遇如此者九處最後所至苦告饑餒長人入指中庭一¶
大柏𣗳近百圍下有一羊令跪捋羊鬚初得一珠長人¶
取之次捋亦取後捋令啗食即得療饑請問九處之名¶
求停不去答曰君命不得停還問張華當悉此人便復¶
隨穴而行遂得出交郡徃還六七年間即歸洛問華以¶
所得二物視之華云如塵者是黄河龍涎泥是崑山下¶
<pb:KR3l0118_WYG_197-5a>¶
泥九處地仙名九館羊爲癡龍其初一珠食之與天地¶
等夀次者延年後者充饑而已(出幽/明録)¶
又豫章有然石以水灌之便熱用以烹煮可使食成熱¶
盡下可以冷水灌之更熱如此無窮世人貴其異不能¶
識其名雷煥元康中入洛乃齎以示華華云此所謂然¶
石(出異/物志)¶
又嵩髙山北有大穴空莫測其深百姓嵗時毎逰其上¶
晉初嘗有一人悞墜穴中同輩冀其倘不死試投食於¶
<pb:KR3l0118_WYG_197-5b>¶
穴墜者得之爲糧乃縁穴而行可十許日忽曠然見明¶
又有草屋一區中有二人對坐圍碁局下有一杯自飲¶
墜者告以饑渇碁者曰可飲此墜者飲之氣力十倍碁¶
者曰汝欲停此否墜者曰不願停碁者曰汝從西行數¶
十歩有一井其中多怪異慎勿畏但投身入中當得出¶
若饑即可取井中物食之墜者如其言井多蛟龍然遇¶
墜者輙避其路墜者縁井而行井中有物若青泥墜者¶
食之了不復饑可半年許乃出蜀中因歸洛下問張華¶
<pb:KR3l0118_WYG_197-6a>¶
華曰此仙館所飲者玉漿所食者龍穴石髓也(出小/說)¶
　　　　束晳¶
晉武帝問尚書即摯仲冶三月三日曲水其義何㫖答¶
曰漢章帝時平原徐肇以三月初生三女至三日而俱¶
亡一村以爲怪乃相㩦之水濱盥洗因流以濫觴曲水¶
之義盖起此也帝曰若如所談便非嘉事也尚書郎束¶
晳進曰仲冶小生不足以知此臣請説其始昔周公城¶
洛邑因流水以泛酒故逸詩云羽觴隨波流又秦昭王¶
<pb:KR3l0118_WYG_197-6b>¶
三月上已置酒河曲見金人自淵而出奉水心劍曰令¶
君制有西夏及秦覇諸侯乃因此處立爲曲水二漢相¶
沿皆爲盛業帝曰善賜金五十斤而左遷仲冶爲陽城¶
令(出續齊/諧記)¶
　　　　沈約¶
梁武帝多䇿事因有貢徑寸栗者帝與沈約䇿栗事帝¶
得十餘事約得九事及約出人問今日何不勝約曰此¶
人忌前不譲必恐羞死時又䇿錦&KR0013;事(出盧氏/雜記)¶
<pb:KR3l0118_WYG_197-7a>¶
又天監五年丹陽山南得瓦物髙五尺圍四尺上鋭下¶
平盖如合焉中得劔一瓷具數十時人莫識沈約云此¶
東夷罨盂也葬則用之代棺此制度卑小則隨當時矣¶
東夷死則坐葬之武帝服其博識語在江右雜事(出史/系)¶
　　　　虞世南¶
唐太宗令虞世南寫列女傳屏風已裝未及求本乃暗¶
書之一字無悮(出國史/纂異)¶
又太宗常出行有司請載副書以從帝曰不須虞世南¶
<pb:KR3l0118_WYG_197-7b>¶
此行秘書也¶
　　　　傅奕¶
唐貞觀中有婆羅門僧言得佛齒所擊前無堅物於是¶
士女奔湊其處如市傅奕方卧病聞之謂其子曰非佛¶
齒吾聞金剛石至堅物莫能敵惟羚羊角破之汝徃試¶
焉僧緘縢甚嚴固求良乆乃見出角扣之應手而碎觀¶
者乃止今理珠玉者用之(出國史/纂異)¶
　　　　郝處俊¶
<pb:KR3l0118_WYG_197-8a>¶
唐太宗問光禄卿韋某須無脂肥羊肉充藥韋不知所¶
從得乃就侍中郝處俊宅問之俊曰上好生必不爲此¶
事乃進狀自奏其無脂肥羊肉須五十口肥羊一一對¶
前殺之其羊怖懼破脂並入肉中取最後一羊則極肥¶
而無脂也上不忍爲乃止賞處俊之博識也(出朝野/僉載)¶
　　　　孟詵¶
唐孟詵平昌人也父曜明經擢第拜學官詵少敏悟博¶
聞多竒舉世無與比進士擢第觧褐長樂尉累遷鳯閣¶
<pb:KR3l0118_WYG_197-8b>¶
舍人時鳯閣侍即劉褘之臥疾詵候問之因留飯以金¶
椀貯酪詵視之驚曰此藥金非石中所出者褘之曰主¶
上見賜當非假金詵曰藥金仙方所資不爲假也禕之¶
曰何以知之詵曰藥金燒之其上有五色氣遽燒之果¶
然褘之以聞則天以其近臣不當旁稽異術左授台州¶
司馬累遷同州刺史每歴官多煩政人吏殆不堪薄其¶
妻室常曰妻室可烹之以啖客人多議之(出御史/臺記)¶
　　　　唐文宗¶
<pb:KR3l0118_WYG_197-9a>¶
唐文宗皇帝聼政暇博覽羣書一日延英顧問宰臣毛¶
詩云呦呦鹿鳴食野之苹苹是何草時宰相李珏楊嗣¶
復陳夷行相顧未對珏曰臣按爾雅苹是藾蕭上曰朕¶
看毛詩䟽苹葉圓而花白叢生野中似非藾蕭又一日¶
問宰臣古詩云輕衫襯跳脫跳脫是何物宰臣未對上¶
曰即今之腕釧也真誥言安妃有斵粟金跳脱是臂餙¶
(出盧氏/雜記)¶
　　　　賈躭¶
<pb:KR3l0118_WYG_197-9b>¶
唐賈躭好地理學四方之使乃是蕃虜來者而與之坐¶
問其土地山川之所終始凢三十年所聞既偹因撰海¶
内華夷圖以問其郡人皆得其實事無虚詞(出盧氏/雜記)¶
　　　　叚成式¶
唐叚成式詞學博聞精通三教復强記每披閲文字雖¶
千萬言一覽略無遺漏嘗於私第鑿一池工人於土下¶
獲鐡一片怪其異質遂持來獻成式命尺周而量之笑¶
而不言乃静一室懸鐡其室中之北壁已而泥戸但開¶
<pb:KR3l0118_WYG_197-10a>¶
一牖方纔數寸亦緘鐍之時與近親闢牖窺之則有金¶
書两字以報十二時也其博識如此(出南楚/新聞)¶
　　　　又¶
成式多禽荒其父文昌嘗患之復以年長不加面斥其¶
過而請從事言之幕客遂同詣學院具述丞相之㫖亦¶
唯唯遜謝而已翌日復獵於郊原鷹犬倍多既而諸從¶
事各送兎一䨇其書中徴引典故無一事重疊者從事¶
軰愕然多莫曉其故實於是齊詣文昌各以書示之文¶
<pb:KR3l0118_WYG_197-10b>¶
昌方知其子藝文該贍山簡云吾年四十不為家公所知¶
頗亦𩔖此(出玉堂/閒話)¶
　　　　江陵書生¶
江陵南門之外雍門之内東垣下有小瓦堂室一所髙¶
尺許具體而㣲詢其州人曰此息壤也詢其由曰數百¶
年前此州忽爲洪濤所漫未沒者三二版州帥惶懼不¶
知所爲忽有人白之曰州之郊墅間有一書生博讀甚¶
廣才智出人請召詢之及召問之此是息壤之地在於¶
<pb:KR3l0118_WYG_197-11a>¶
南門僕嘗讀息壤記云禹湮洪水茲有海眼泛之無恒¶
禹乃鎸石造龍之宫室寘於穴中以塞其水脈後聞版¶
築此城毁其舊制是以有此懐襄之患請掘而求之果¶
於東垣之下掘數尺得石宫室皆已毁損荆帥於是重¶
葺以厚壤培之其洪水乃絶今於其上又起屋宇誌其¶
處所旋以息壤記騐之不謬(出玉堂/閒話)¶
　¶
　¶
<pb:KR3l0118_WYG_197-11b>¶
　¶
　¶
　¶
　¶
　¶
　¶
　¶
　太平廣記卷一百九十七¶
