# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:29.522711
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷四百四十二
<pb:KR3l0118_WYG_442-1a>¶
欽定四庫全書¶
　太平廣記巻四百四十二　宋　李昉等　編¶
　　畜獸九¶
　　狼¶
　　　狼狽　　　　狼冡　　　　冀州刺史子¶
　　　王含　　　　正平縣村人　張某妻¶
　　熊¶
　　　子路　　　　昇平入山人　黄秀¶
<pb:KR3l0118_WYG_442-1b>¶
　　狸¶
　　　董仲舒　　　張華　　　　山中孝子¶
　　　淳于矜　　　劉伯祖　　　呉興田父¶
　　　孫乞　　　　黄審　　　　留元寂¶
　　　鄭氏子　　　晉陽民家¶
　　蝟¶
　　　費秘　　　　許欽明客　　戲塲蝟¶
　　　狼¶
<pb:KR3l0118_WYG_442-2a>¶
　　　　狼狽¶
狼大如狗蒼色作聲諸竅皆沸䏶中筋大如鴨卵有犯盜¶
者熏之當令手攣縮或言狼筋如織絡小囊蟲所作也狼¶
糞烟直上烽火用之或言狼狽是兩物狼前足絶短每行¶
常駕兩狽失狽則不能動故世言事乖者稱狼狽(出酉陽/雜俎)¶
　　　　狼冡¶
臨濟郡西有狼冡近世有人曾獨行於野遇狼數十頭¶
其人窘急遂登草積上有兩狼乃入穴中負出一老狼¶
<pb:KR3l0118_WYG_442-2b>¶
老狼至以口㧞數莖草羣狼遂競㧞之積將崩遇獵者¶
救之而免其人仍相率掘此冡得狼百餘頭殺之疑老¶
狼即狽也(出酉陽/雜俎)¶
　　　　冀州刺史子¶
唐冀州刺史子傳者忘其姓名初其父令之京求改任¶
子徃未出境見貴人家賓從衆盛中有一女容色美麗¶
子悦而問之其家甚愕老婢怒云汝是何人輒此狂妄¶
我幽州盧長史家娘子夫主近亡還京君非州縣之吏¶
<pb:KR3l0118_WYG_442-3a>¶
何詰問頓劇子乃稱父見任冀州欲求姻好初甚驚駭¶
稍稍相許後數日野合中路却還刺史夫妻深念其子¶
不復詰問然新婦對答有理殊不疑之其來人馬且衆¶
舉家莫不忻悅經三十餘日一夕新婦馬相蹋連使婢¶
等徃視遂自拒户及曉刺史家人至子房所不見奴婢¶
至櫪中又不見馬心頗疑之遂白刺史刺史夫妻遂至¶
房前呼子不應令人壞窓門開之有大白狼衝人走去¶
其子遇食略盡矣(出廣/異記)¶
<pb:KR3l0118_WYG_442-3b>¶
　　　　王含¶
太原王含者為振武軍都將其母金氏本胡人女善弓¶
馬素以獷悍聞常馳健馬臂弓腰矢入深山取熊鹿狐¶
兔殺獲甚多故北人皆憚其能而推重之後年七十餘¶
以老病遂獨止一室辟侍婢不許輒近左右至夜即扄¶
戸而寢徃徃發怒過杖其家人輩後一夕既扄其户家¶
人忽聞軋然之聲遂趨而視之望見一狼自室内開戸¶
而出天未曉而其狼自外還入室又扄其門家人甚懼¶
<pb:KR3l0118_WYG_442-4a>¶
具白于含是夕于隙中潛窺如家人言含憂悸不自安¶
至曉金氏召含且令即市糜鹿含熟以獻金氏曰吾所¶
須生者耳於是以生麋鹿致于前金氏啖立盡含益懼¶
家人輩或竊語其事金氏聞之色甚慙是夕旣扃門家¶
人又伺而覘之有狼遂破户而出自是竟不還(出宣/室志)¶
　　　　正平縣村人¶
唐永泰末絳州正平縣有村間老翁患疾數月後不食¶
十餘日至夜輒失所在人莫知其所由他夕村人有詣¶
<pb:KR3l0118_WYG_442-4b>¶
田採桑者為牡狼所逐遑遽上樹𣗳不甚髙狼乃立銜其¶
衣裾村人危急以桑斧斫之正中其額狼頓卧久之始¶
去村人平曙方得下樹因尋狼跡至老翁家入堂中遂¶
呼其子說始末子省父額上斧㾗恐更傷人因扼殺之¶
成一老狼詣縣自理縣不之罪(出廣/異記)¶
又其年綘州他村有小兒年二十許因病後頗失精神¶
遂化為狼竊食村中童兒甚衆失子者不知其故但追¶
尋無所小兒恒為人傭作後一日從失兒家過失兒父¶
<pb:KR3l0118_WYG_442-5a>¶
呼其名曰明可來我家作當為置一盛饌因大笑曰我是¶
何人更為君家作也男兒豈少異味耶失兒父怪其辭壯¶
遂詰問答云天比使我食人昨食一小兒年五六嵗其肉¶
至美失兒父視其口吻内有臊血遂亂毆化為狼而死(出廣/異記)¶
　　　　張某妻¶
晉州神山縣民張某妻忽夢一人衣黄褐衣腰腹甚細逼¶
而淫之兩接而去已而姙娠遂好食生肉常恨不飽恒䑛¶
唇咬齒而怒性益狠戾居半歳生二狼子既生即走其父¶
<pb:KR3l0118_WYG_442-5b>¶
急擊殺之妻遂病恍惚歳餘乃復鄉人謂之狼母(出稽/神錄)¶
　　　熊¶
　　　　子路¶
東土呼熊為子路以物擊𣗳云子路可起於是便下不¶
呼則不動也(出異/苑)¶
熊膽春在首夏在腹秋在左足冬在右足(出酉陽/雜俎)¶
　　　　昇平入山人¶
晉昇平中有人入山射鹿忽墮一坎窅然深絶内有數¶
<pb:KR3l0118_WYG_442-6a>¶
頭熊子須臾有一大熊入來瞪視此人人謂必以害己¶
良久出藏果栗分與諸子末後作一分以置此人前此¶
人饑久於是冐死取噉之既轉相狎習熊母每旦覔食¶
果還輒分此人此人賴以延命後熊子大其母一一負¶
將出子既盡人分死坎中窮無出路熊母尋復還入坐¶
人邊人解意便抱熊之足於是跳出遂得毋他(出續搜/神記)¶
　　　　黄秀¶
邵陵髙平黄秀以宋元嘉三年入山經月不還其兒根¶
<pb:KR3l0118_WYG_442-6b>¶
生㝷覔見秀蹲空𣗳中從頭至腰毛色如熊問其何故¶
答曰天謫我如此汝但自去根生哀慟而歸逾年伐山¶
人見其形盡為熊矣(出異/苑)¶
　　　狸¶
　　　　董仲舒¶
漢董仲舒嘗下帷獨詠忽有客來風姿音氣殊為不凢¶
與論五經究其㣲奥仲舒素不聞有此人而疑其非常¶
乃謂之曰巢居却風穴處知雨卿非狐狸即是老鼠客¶
<pb:KR3l0118_WYG_442-7a>¶
聞此言色動形壞化成老狸蹶然而走(出幽/明録)¶
　　　　張華¶
張華字茂先晉惠帝時為司空于時燕昭王墓前有一¶
斑狸積年能為幻化乃變作一書生欲詣張公過問墓¶
前華表曰以我才貌可得見張司空否華表曰子之妙¶
解為無不可但張司空智度恐難籠絡出必遇辱殆不¶
得返非但䘮子千歲之質亦當深誤老表書生不從遂¶
詣華華見其總角風流潔白如玉舉動容止顧盼生姿¶
<pb:KR3l0118_WYG_442-7b>¶
雅重之於是論及文章辨挍聲實華未嘗聞此復商略¶
三史探賾百家談老莊之奥區披風雅之絶㫖包十聖¶
貫三才箴八儒擿五禮華無不應聲屈滯乃嘆曰天下¶
豈有此年少若非鬼怪則是狐狸書生乃曰明公當尊¶
賢容衆嘉善而矜不能奈何憎人學問墨子兼愛其若¶
是耶言卒便請退華已使人防門不得出旣而又謂華¶
曰公門置甲兵欄騎當是疑于僕也將恐天下之人捲¶
舌而不言智謀之士望門而不進深為明公惜之華不¶
<pb:KR3l0118_WYG_442-8a>¶
應而使人禦防甚嚴豐城令雷煥博物士也謂華曰聞¶
魑魅忌狗所别者數百年物耳千年老精不復能别唯¶
有千年枯木照之則形見燕昭王墓前華表已當千年¶
乃遣人伐之使人旣至華表嘆曰老狸自不自知果誤¶
我事于華表空中得青衣小兒長二尺餘將還至洛陽¶
而變成枯木燃之以照書生乃是一斑狸茂先嘆曰此¶
二物不値我千年不可復得(出集/異記)¶
　　　　山中孝子¶
<pb:KR3l0118_WYG_442-8b>¶
晉海西公時有一人母終家貧無以葬因移柩深山於¶
其側作屐晝夜不休將暮有一婦人抱兒來寄宿轉夜¶
孝子作屐不已婦人求眠于火邉睡乃是一狸抱一烏¶
雞孝子因打殺擲後坑中明日有男子來問細小昨行¶
以寄宿今為何在孝子云一狸即已殺之男子曰君枉¶
殺吾婦何誣得言狸狸今何在因共至坑視狸已成婦¶
人男子因縳孝子赴官應償死乃謂令曰此寔妖魅但¶
出獵犬則可知魅復來催殺孝子令因問獵事能别犬¶
<pb:KR3l0118_WYG_442-9a>¶
否答云性畏犬亦不别也因放犬便化為老狸乃射殺¶
之視婦人已復成狸矣(出法苑/珠林)¶
　　　　淳于矜¶
晉太元中瓦棺佛圖前淳于矜年少潔白送客至石頭¶
城南逢一女子羙姿容矜悅之因訪問二情既洽將入¶
城北角共盡忻好便各分别期更尅集將欲結為伉儷¶
女曰得壻如君死何恨我兄弟多翁母並在當問我翁¶
母矜便令女歸問其翁母翁母亦願許之女因敇婢取¶
<pb:KR3l0118_WYG_442-9b>¶
銀百斤絹百匹助矜成婚經久生兩兒當作秘書監明¶
果騶卒來召車馬導後前後部鼓吹經少日有獵者過¶
覓矜將數十狗徑突入咋婦及兒並成狸絹帛金銀並¶
是草及死人骨(出𤣥/怪録)¶
　　　　劉伯祖¶
晉博陵劉伯祖為河東太守所止承塵上有神能語京¶
師詔書每下消息輒預告伯祖伯祖問其所食㗖欲得¶
羊肝買羊肝于前切之腐隨刀不見兩羊肝盡有一老¶
<pb:KR3l0118_WYG_442-10a>¶
狸露形在案前視者舉刀欲砍之伯祖呵止自舉著承¶
塵上須臾大笑曰向者噉肝醉忽失形與府君相見大¶
慙愧後伯祖當為司𨽻神復先語伯祖某月某日書當¶
到到期如言及入司隷府神隨逐承塵上輒言省内事¶
伯祖大恐懼謂神曰今職在刺舉左右貴人聞神在此¶
得以相害神答曰如府君所慮當相捨去遂絶無聲(出/法)¶
(苑珠/林)¶
　　　　吳興田父¶
<pb:KR3l0118_WYG_442-10b>¶
吳興一人有二男田中作時嘗見父來罵詈趕打之兒¶
歸以告母母問其父父大驚知是鬼魅便令兒斫之鬼¶
便寂不往父憂恐兒為所困便自往兒謂是鬼便殺而¶
埋之鬼遂歸作其父形且語其家二兒已殺妖矣積年¶
不覺後一師過其家語二兒云君尊侯有大邪氣兒白¶
父父大怒師便作聲入父即成一老狸入牀下遂擒殺¶
之向所殺者乃眞父也改殯治服一兒遂自殺一忿憤¶
亦死(出搜/神記)¶
<pb:KR3l0118_WYG_442-11a>¶
　　　　孫乞¶
烏傷縣人孫乞義熙中賫文書到郡達石亭天雨日暮¶
顧見一女戴青繖年可十六七姿容豐艶通身紫衣爾¶
夕電光照室乃是大狸乞因抽刀斫殺繖是荷葉(出異/苑)¶
　　　　黄審¶
句容縣麋村民黄審于田中耕有一婦人過其田自畻¶
上度從東適下而復還審初謂是人日日如此意甚怪¶
之審因問曰婦數從何來也婦人少住但笑不言便去¶
<pb:KR3l0118_WYG_442-11b>¶
審愈疑之預以長鎌伺其還未敢斫婦但斫所隨婢婦¶
化為狸走去視婢但狸尾耳審追之不及後人有見此¶
狸出坑頭掘之無復尾焉(出捜/神記)¶
　　　　留元寂¶
長山留元寂宋元嘉十九年曾捕得一狸剖腹得一狸¶
又破之更獲一狸方見五臓三狸雖相包懷而大小不¶
殊元寂不以為怪以皮挂于屋後其夜有羣狸繞之號¶
呼失皮所在元寂家亦無他(出異/苑)¶
<pb:KR3l0118_WYG_442-12a>¶
　　　　鄭氏子¶
近世有鄭氏子者寄居吳之重𤣥寺暇日登閣忽于閣¶
上見婦人容色甚羙因與結歡婦人初不辭憚自後恒¶
至房鄭氏由是惡其本妻不與居止常自安處者數月¶
婦人恒在其所後本妻求高行尼令至房念誦婦人遂¶
不復來鄭大怒何以呼此妖尼令我家口不至尼或還¶
寺婦人又至尼來復去如是數四後恒罵其妻令勿¶
用此尼妻知有效遂留尼在房日夜持誦婦人忽謂鄭¶
<pb:KR3l0118_WYG_442-12b>¶
曰曩來欲與君畢歡恨以尼故使某屬厭今辭君去矣¶
我只是閣頭狸二娘耳言訖不見遂絶(出廣/異記)¶
　　　　晉陽民家¶
晉陽以北地寒而少竹故居人多種葦成林所以代南¶
方之竹也唐長慶初北都有民其家地多林葦里中嘗¶
有㑹宴置餘食于其舍至明日輒不知其所在其民有¶
貯繒帛于其室者亦亡之民竊異焉後夜聞嬰兒號者¶
甚衆廹而聽之則閴然矣明夕又聞民懼且甚後一日¶
<pb:KR3l0118_WYG_442-13a>¶
乃語里中他民曰數夕聞林中有嬰兒號吾度此地不¶
當有嬰兒懼其怪耳即相與芟除其林薙其草既窮得¶
一穴中有繒帛食器見野狸十餘有嚬而俯者呻而仰¶
者瞬而乳者偃而距者嗷嗷然若相愁狀民盡殺之自¶
是里民用安其居(出宣/室志)¶
　　　蝟¶
　　　　費秘¶
梁末蜀人費秘刈麥值暴風雨𨼆於巖石間避雨去家¶
<pb:KR3l0118_WYG_442-13b>¶
數里遥望前路有數十婦人皆着紅紫襕衣歌吟而來¶
袐竊怪田野何因有一羣綵衣婦女心異之漸近寂然¶
無聲去祕數歩乃各住立少時悉轉背向秘秘到邊過看¶
之其面並無睂耳鼻口唯垂烏毛而已於是袐驚怖心迷¶
悶倒地至一更祕父怪不來把火尋之見祕卧在道旁左¶
側有十刺蝟見火爭散走祕至其家百餘日而死(出五/行記)¶
　　　　許欽明客¶
唐東都仁和坊有許欽明宅嘗有人於許氏㕔事冬夜¶
<pb:KR3l0118_WYG_442-14a>¶
燃火讀書假寐聞蟲鼠行聲宻視見一老母通體白毛¶
上牀就爐炙肚搔癢形容短小不𩔖于人客懼猝然發¶
聲大呌妖物便撲落地絶走而去客以宅舍墻高無從¶
出入乃呼一奴持火院内尋索于竹林中見一大石發¶
石得一白蝟便殺之(出西京/雜記)¶
　　　　戲塲蝟¶
京國頃歲街陌中有聚觀戲塲者詢之乃云二刺蝟對¶
打旣合節奏又中章程時座中有將作李少監韞亦云¶
<pb:KR3l0118_WYG_442-14b>¶
曾見(出尚書/故實)¶
蝟見虎則跳入虎耳(出酉陽/雜俎)¶
　¶
　¶
　¶
　¶
　¶
　太平廣記巻四百四十二¶
