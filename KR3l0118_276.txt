# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:24.537293
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷二百七十六
<pb:KR3l0118_WYG_276-1a>¶
欽定四庫全書¶
　太平廣記卷二百七十六¶
　　夢一¶
　　　周昭王　　　吳夫差　　漢武帝¶
　　　司馬相如　　陰貴人　　張奐¶
　　　鄭𤣥　　　　范邁　　　許攸¶
　　　薛夏　　　　蔣濟　　　周宣¶
　　　王戎　　　　鄒湛　　　陳桃¶
<pb:KR3l0118_WYG_276-1b>¶
　　　吕蒙　　　　王穆　　　　張天錫¶
　　　張駿　　　　索充宋桶　　苻堅¶
　　　後趙宣咸　　張甲　　　　張茂¶
　　　晉明帝　　　馮孝將　　　徐精¶
　　　殷仲堪　　　啇靈均　　　桓豁¶
　　　司馬恬　　　賈弼　　　　王奉先¶
　　　宗叔林　　　沙門法稱　　劉穆之¶
　　　徐羡之　　　沈慶之　　　明&KR0034;之¶
<pb:KR3l0118_WYG_276-2a>¶
　　　劉誕　　　　袁愍孫　　　劉沙門¶
　　　諸仲務　　　孫氏　　　　桓誓¶
　　　張尋　　　　徐祖　　　　桓邈¶
　　　周氏婢　　　何敬叔¶
　　　　周昭王¶
昭王即位二十年王坐祇明之室晝而假寐忽白雲蓊¶
鬱而起有人衣服皆毛羽因名羽人王夢中與語問以¶
上仙之術羽人曰大王精智未開求長生乆視不可得¶
<pb:KR3l0118_WYG_276-2b>¶
也王跪而苦請絶欲之教羽人乃以指畫王心應手即¶
裂王乃驚悟而汗濕於衿席因患心疾即却膳徹樂移¶
於旬日忽見所夢者來語王曰先欲易王之心乃出方¶
寸緑囊中有藥名曰續脈丸補血精散以手摩王之臆¶
俄而即愈王即請此藥貯以玉缶緘以金繩以之塗足¶
則飛天地之外如游咫尺之内有得服之後天而死(出/王)¶
(子年拾/遺記)¶
　　　　吳夫差¶
<pb:KR3l0118_WYG_276-3a>¶
吳王夫差夜夢三黑狗號以南以北炊甑無氣及覺召¶
羣臣言夢羣臣不能解乃召公孫聖聖被召與妻訣曰¶
以惡夢召我我豈欺心者必爲王所殺於是聖至以所¶
夢告之聖曰王無國矣犬號者宗廟無主炊甑無氣不¶
食矣王果怒殺之及越兵至王謂左右曰吾無道殺公¶
孫聖汝可呼之於是三呼三應吳卒爲越所滅(出越/絶書)¶
　　　　漢武帝¶
漢武帝夢大魚求去口中鉤明日遊昆明池見一魚銜¶
<pb:KR3l0118_WYG_276-3b>¶
鉤帝取鉤放之三日池濵得明珠一雙(出三/秦記)¶
　　　　司馬相如¶
司馬相如字長卿將獻賦而未知所爲夢一黄衣翁謂¶
之曰可爲大人賦言神仙之事賦成以獻帝大嘉賞(出/西)¶
(京雜/記)¶
　　　　陰貴人¶
漢明帝陰貴人夢食𤓰甚美時燉煌獻異𤓰種名穹隆¶
父老云有道士從蓬萊得此種食之不饑(出王子年/拾遺記)¶
<pb:KR3l0118_WYG_276-4a>¶
　　　　張奐¶
後漢張奐爲武威太守其妻夢帝與印綬登樓而歌覺¶
以告奐奐令占之曰夫人方生男復臨此郡命終此樓¶
後生子猛建安中爲武威太守殺刺史邯鄲商州兵圍¶
急猛恥見擒乃登樓自焚而死(出捜/神記)¶
　　　　鄭𤣥¶
鄭𤣥師馬融三載無聞融遣之𤣥過樹陰下假寐夢一¶
人以刀開其心謂曰子可學矣於是寤而即返遂洞精¶
<pb:KR3l0118_WYG_276-4b>¶
典籍後東歸融曰詩書禮樂皆東矣(出異/苑)¶
　　　　范邁¶
林邑謂紫磨金爲上金俗謂之楊邁金范邁母夢人鋪¶
楊邁金席與其生兒兒生席色昭晰後因生兒名曰楊¶
邁爲林邑王(出林/邑記)¶
　　　　許攸¶
許攸夢烏衣吏奉漆案案上有六封文書拜跪曰府君¶
明年七月當為北斗君復有一案四封文書云陳康爲¶
<pb:KR3l0118_WYG_276-5a>¶
主簿覺後陳康至曰今來當謁攸聞益懼問康曰我作¶
道師死不過作社公今日得北斗主簿余爲忝矣明年¶
七月二人同日而死(出幽/明録)¶
　　　　薛夏¶
薛夏天水人也博學絶倫母孕夏之時夢有人遺一篋¶
衣云夫人必生賢明之子爲帝王所宗母記其夢之時¶
及生夏年及弱冠才術過人魏文帝與之講論彌日不¶
息辭華旨暢應對如流無有凝滯帝曰昔公孫龍稱爲¶
<pb:KR3l0118_WYG_276-5b>¶
辯㨗而迂誕誣妄今子所説非聖人言不談則子游子¶
貢之儔不能過也若仲尼在魏復爲入室焉帝手製書¶
與夏題云入室生位至祕書丞居甚貧帝解御衣以賜¶
之果符先夢名冠當時爲一代高士(出王子年/拾遺記)¶
　　　　蔣濟¶
魏蔣濟爲領軍時其妻夢亡兒涕泣言曰死生異路我¶
生時爲卿相子孫今在地下爲泰山伍伯憔悴困辱不¶
可復言今太廟西有孫阿者將召爲泰山令願母爲白¶
<pb:KR3l0118_WYG_276-6a>¶
領軍囑阿轉我令得樂處言訖母遂驚寤以白濟濟曰¶
夢不足憑耳明日母復夢之言曰我今來迎新君止在¶
廟下未發之間暫得歸來新君明日日中當發臨發多¶
事不得復歸於此願重啓之何惜一試驗也遂説阿形¶
狀言甚備悉天明母又爲言之曰昨又夢如此雖知夢¶
不足憑何惜一驗之乎濟乃遣人詣太廟下推問孫阿¶
果得之形狀如其夢濟乃涕泣曰幾負我兒於是乃見¶
孫阿具語其事阿不懼當死而喜爲泰山令惟恐濟言¶
<pb:KR3l0118_WYG_276-6b>¶
之不信也乃謂濟曰若誠如所言某之願也不知賢郎¶
欲得何職濟曰隨地下樂者與之阿許諾言訖遣還濟¶
欲速知其驗從領軍門下至廟下十歩安一人以傳阿¶
之消息辰時傳阿心痛日中傳阿亡濟泣曰雖哀兒之¶
不幸見喜亡者之有知後月餘母復夢兒來告曰已得¶
轉爲録事矣(出列/異傳)¶
　　　　周宣¶
魏周宣字孔和善占夢或有問宣者吾夢芻狗宣曰君¶
<pb:KR3l0118_WYG_276-7a>¶
當得美食未幾復云夢芻狗曰當墮車折脚尋而又云¶
夢芻狗宣曰當有火災後皆如所言其人曰吾實不夢¶
聊試君耳三占不同皆驗何也宣曰意形於言便占吉¶
凶且芻狗者祭神之物故君初言夢之當得美食也祭¶
祀既畢則爲所轢當墮車傷折車轢之後必載以樵故¶
云失火(出魏/志)¶
　　　　王戎¶
王戎夢有人以七枚椹子與之著衣襟中既覺得之占¶
<pb:KR3l0118_WYG_276-7b>¶
曰椹桑子也自後男女大小凡七䘮(出異/苑)¶
　　　　鄒湛¶
鄒湛夢一人拜自稱甄仲舒求𦵏湛覺思之曰舍西瓦¶
土中人也乃取𦵏之復夢其人來拜謝(出晉/書)¶
　　　　陳桃¶
虞翻注易上奏曰臣郡吏陳桃夢臣與道士相遇散髪¶
麤裘付易六爻燒其三以飲臣臣乞盡吞之道士言易¶
在天上三爻足以豈臣受命應當知也(出夢/雋)¶
<pb:KR3l0118_WYG_276-8a>¶
　　　　吕蒙¶
吕蒙入吳王勸其學乃博覽羣籍以易爲宗常在孫䇿¶
座酣醉忽於眠中誦易一部俄而驚起衆人皆問之蒙¶
云向夢見伏羲文王周公與我言論世祚興亡之事日¶
月廣明之道莫不窮精極妙未該𤣥㫖政空誦其文耳¶
皆云呂蒙囈語通周易(出王子年/拾遺記)¶
　　　　王穆¶
洛陽王穆起兵酒泉西伐索嘏長史郭瑀諫不從夜夢¶
<pb:KR3l0118_WYG_276-8b>¶
乘青龍上天至屋而止覺歎曰屋字尸至也龍飛屋上¶
尸至吾其死矣後果驗(出前/凉録)¶
　　　　張天錫¶
張天錫在涼州夢一緑色犬甚長從南來欲咋天錫上¶
牀避之乃墮地後苻堅遣苟萇者緑地錦袍從南來攻¶
入門大破之(出李産/集異傳)¶
　　　　張駿¶
涼文王張駿夢一人鬂眉皓白自稱子瑜曰地上之事¶
<pb:KR3l0118_WYG_276-9a>¶
付汝地下之事付我王寤問之有侯子瑜先死得其曾¶
孫亮爲祁連令矣(出燉/煌録)¶
　　　　索充宋桶¶
索充夢一虜脱上衣來詣充索紞占曰虜下男字也君¶
妻當生男已後果驗(闕/)¶
又宋桶夢内中有一人著衣桶一手把兩杖極打之索¶
紞占曰内中有人是肉字也兩杖箸之象極打肉食也¶
過三日過三家皆得肉食矣(出劉彦明/燉煌録)¶
<pb:KR3l0118_WYG_276-9b>¶
　　　　苻堅¶
苻堅將欲南伐夢滿城出菜又地東南傾其占曰菜多¶
難爲醬也東南傾江左不得平也(出夢/書)¶
　　　　後趙宣咸¶
宣咸卒後五年石虎夢見咸涕泗囑其子奮曰非心慮¶
所逹也通夢之言而有徵奮今何在左右對曰爲趙郡¶
守於是即擢拜廷尉爲太常才力不及父因咸夢而登¶
列卿也(出趙/書)¶
<pb:KR3l0118_WYG_276-10a>¶
　　　　張甲¶
張甲者與司徒蔡謨有親僑住謨家蹔數宿行過期不¶
及謨晝眠夢甲云蹔行忽暴病患心腹痛病脹滿不得¶
吐下某時死謨曰何以治之甲曰蜘蛛生斷去脚吞之¶
則愈謨覺使人徃甲行所驗之果死(出幽/明録)¶
　　　　張茂¶
會稽張茂嘗夢大象以問萬推曰君當爲大郡而不能¶
善終大象者大獸也取諸其音獸者守也象以齒焚其¶
<pb:KR3l0118_WYG_276-10b>¶
身後必爲人所殺茂永昌中爲吳興太守値王敦問鼎¶
執正不移敦遣沈充滅之(出異/苑)¶
　　　　晉明帝¶
晉明時獻馬者夢河神請之及至與帝夢同即投河以¶
奉神始太傅褚褒亦好此馬帝云已與河神及褚公卒¶
軍人見公乘此馬矣(出孔約/志怪)¶
　　　　馮孝將¶
廣平太守馮孝將男馬子夢一女人年十八九歲言我¶
<pb:KR3l0118_WYG_276-11a>¶
乃前太守徐元方之女不幸早亡亡來四年爲鬼所枉¶
殺按生籙乃壽至八十餘今聽我更生還爲君妻能見¶
聘否馬子掘開棺視之其女已活遂爲夫婦(出幽/明録)¶
　　　　徐精¶
晉咸和初徐精遠行夢與妻寢有身明年歸妻果産後¶
如其言矣(出幽/明録)¶
　　　　殷仲堪¶
殷仲堪在舟夢一人曰君有濟物之心豈能移我在高¶
<pb:KR3l0118_WYG_276-11b>¶
燥處則恩及枯骨矣明日果有一棺逐水仲堪取而塟¶
之於高岡酹酒其夕夢見其人來拜謝(出夢/雋)¶
　　　　商靈均¶
商靈均義熙中夢人來縛其身將去形神乖散復有一¶
人云且置之須作衡陽當取之耳後除衡陽守辭不得¶
免果卒官(出夢/苑)¶
　　　　桓豁¶
荆州刺史桓豁所住齋中見一人長丈餘夢曰我龍山¶
<pb:KR3l0118_WYG_276-12a>¶
之神來無好意使君既貞固我當自去耳(出述/異記)¶
　　　　司馬恬¶
京口新城有鄧艾廟毁已乆晉譙王司馬恬爲都督夢¶
一人自稱鄧公求治舍宇恬乃令與修造之(出異/苑)¶
　　　　賈弼¶
河東賈弼爲琅琊參軍夜夢一人&KR1439;&KR4294;大鼻瞷目請曰¶
愛君之貌換君之頭可乎夢中不獲已遂被換去覺而¶
人見者悉驚走還家家人悉藏自此後能半靣笑啼兩¶
<pb:KR3l0118_WYG_276-12b>¶
手足及口中各題一筆書之詞翰俱美(出幽/明録)¶
　　　　王奉先¶
有貴人亡後永興令王奉先夢與之相對如平生奉先¶
問還有情色乎答云某日至其家問婢後覺問其婢云¶
此日其夢郎君來(出幽/明録)¶
　　　　宗叔林¶
晉陽守宗叔林得十頭鼈付㕑曰每日以二頭作臛其¶
夜夢十丈夫皂布衣袴褶叩頭求哀不悟而食二枚明¶
<pb:KR3l0118_WYG_276-13a>¶
夜又夢八人求命方悟乃放之後夢八人來謝(出捜/神記)¶
　　　　沙門法稱¶
宋沙門法稱臨終曰有松山人告我江東劉將軍應受¶
天命吾以三十二璧一餅金爲信宋祖聞之命僧惠義¶
徃松山七日七夜行道夢有一長鬚翁指示及覺分明¶
憶所在掘而得之(出冥/祥記)¶
　　　　劉穆之¶
劉穆之常渡楊子江宿夢合兩船爲舫上施華葢儀飾¶
<pb:KR3l0118_WYG_276-13b>¶
甚盛以升天既曉有一姥問曰君昨夜有佳夢否穆之¶
乃具説之姥曰君必位居端揆言訖不見後官至僕射¶
丹陽尹以元功也(出異/苑)¶
穆之又夢有人稱劉鎭軍相迎旦占之曰吾死矣今豈¶
有劉鎭軍耶後宋武帝遣人迎共定大業武帝時爲鎭¶
軍將軍(出續/異記)¶
　　　　徐羡之¶
徐羡之爲王雄少傅主簿夢父作謂曰汝從今已後勿¶
<pb:KR3l0118_WYG_276-14a>¶
渡朱雀桁當貴羡之後行半桁憶先人夢㢠廻馬而以此¶
除主簿後果為宰相(出幽/明録)¶
　　　　沈慶之¶
沈慶之元嘉中始夢牽鹵簿入厠中雖忻清道而甚惡¶
之或為之解曰君必貴然未也鹵簿者富貴之容厠中¶
所謂後帝也君富貴不在今主矣後果中焉(出拾/遺録)¶
　　　　明&KR1192;之¶
元嘉九年征北叅軍明&KR1192;之有一從者夜眠大魘&KR1192;之¶
<pb:KR3l0118_WYG_276-14b>¶
自徃喚之頃閒不能應又失其頭髻三日乃寤説云被¶
三人捉足一人髠之忽夢見一道人以丸藥與之如桐¶
子令以水服之及悟手中有藥服之遂瘥(出幽/明録)¶
　　　　劉誕¶
竟陵劉誕在廣陵左右直眠夢人告之曰官須髪為矟¶
旄則覺已失髪矣如此數十人(出續/異記)¶
　　　　袁愍孫¶
袁愍孫世祖出為海陵守夢日墮身上尋而追還與機¶
<pb:KR3l0118_WYG_276-15a>¶
密(出拾/遗記)¶
　　　　劉沙門¶
劉沙門居彭城病亡妻貧兒幼遭暴風雨牆宇破壊其¶
妻泣擁穉子曰汝爺若在豈至於此其夜夢沙門將數¶
十人料理宅舍明日完矣(出甄/異傳)¶
　　　　諸仲務¶
諸仲務一女顯姨嫁為米元宗妻産亡於家俗聞産亡¶
者以墨㸃靣其母不忍仲務宻自㸃之無人見者元宗¶
<pb:KR3l0118_WYG_276-15b>¶
為始新縣丞夢妻來上牀分明見新白粧靣上有墨㸃¶
(出捜/神記)¶
　　　　孫氏¶
有孫氏求官夢雙鳳集其兩拳以問占者宋董曰鳳凰¶
非梧桐不棲非竹實不食卿當大凶非苴杖即削杖後¶
孫氏果遭母䘮(出集/異記)¶
　　　　桓誓¶
桓誓字明期居豫章時梅元龍為太守先已病矣誓徃¶
<pb:KR3l0118_WYG_276-16a>¶
看之語元龍云吾昨夜忽夢見君着䘮衣來迎我經數¶
日復夢如前云二十八日當拜二十七日桓忽中惡就¶
元龍索麝香丸聞令作凶具二十七日桓亡二十八日¶
龍卒(出續捜/神記)¶
　　　　張尋¶
巴西張尋夢庭生一竹節相似都爲一門以問竺法度¶
云當暴貴但不得乆耳後果如其所言(出述/異記)¶
　　　　徐祖¶
<pb:KR3l0118_WYG_276-16b>¶
嘉興徐祖㓜孤叔隗養之如所生隗病祖營作甚勤是¶
夜夢二人來云汝叔應合死也祖叩頭祈請哀愍二人¶
云念汝如此為活之祖覺叔乃瘥(出捜/神記)¶
　　　　桓邈¶
桓邈為汝南郡人齎四烏鴨作禮大兒夢四烏衣人請¶
命覺忽見鴨將殺遂救之買肉以代還夢四人來謝而¶
去(出幽/明録)¶
　　　　周氏婢¶
<pb:KR3l0118_WYG_276-17a>¶
陳留周氏婢入山取樵倦寢忽夢一女子坐中謁之曰¶
吾目中有刺願乞㧞之及覺忽見一棺中有髑髏眼中¶
草生遂與㧞之後於路傍得雙金指環(出述/異記)¶
　　　　何敬叔¶
何敬叔少奉法作一檀像未有木先夢一沙門衲衣杖¶
錫來云縣後何家桐甚良覺如夢求之果得(出冥/祥記)¶
　¶
　¶
<pb:KR3l0118_WYG_276-17b>¶
　¶
　¶
　¶
　¶
　¶
　¶
　¶
　太平廣記卷二百七十六¶
