# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:22.960715
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷二百十二
<pb:KR3l0118_WYG_212-1a>¶
欽定四庫全書¶
　太平廣記卷二百十二¶
　　畫三¶
　　　吳道𤣥　　　馮紹正　　　張藻¶
　　　陳閎　　　　韋無忝　　　盧稜伽¶
　　　畢宏　　　　浄域寺　　　資聖寺¶
　　　老君廟　　　金橋圖　　　崔圎壁¶
　　　　吳道𤣥¶
<pb:KR3l0118_WYG_212-1b>¶
唐吳道𤣥字道子陽翟人也少孤貧天授之性年未弱¶
冠窮丹青之妙浪跡東洛𤣥宗知其名召入供奉大畧¶
宗師張僧繇千變萬狀縱横過之兩都寺觀圖畫牆壁¶
四十餘間變像即同人相詭狀無一同者其見在為人¶
所覩之妙者上都興唐侍御注金剛經院兼自題經文¶
慈恩寺㙮前面文殊普賢西面降魔盤龍等又小殿前¶
門菩薩景公寺地獄帝釋龍神永夀寺中三門兩神皆¶
妙絶當時朱景𤣥云有舊家人尹老年八十餘嘗云見¶
<pb:KR3l0118_WYG_212-2a>¶
吳生畫中門内神圎光最在後一筆成當時坊市老幼¶
日數百人競候觀之縳闌施錢帛與之齊及下筆之時¶
望者如堵風落電轉規成月圎諠呼之聲驚動坊邑或¶
謂之神也又景公寺老僧𤣥縱云吳生畫此地獄變成¶
之後都人咸觀皆懼罪修善兩市屠沽魚肉不售又開¶
元中駕幸東洛吳生與裴旻張旭相遇各陳所能裴劒¶
舞一曲張書一壁吳畫一壁都邑人士一日之中獲覩¶
三絶又畫𤣥元廟五聖千官宫殿冠冕勢傾雲龍心若¶
<pb:KR3l0118_WYG_212-2b>¶
造化故杜貟外甫詩云妙絶動宫牆也又𤣥宗天寶中¶
忽思蜀中嘉陵江山水遂假吳生驛遞令往冩貎及迴¶
日帝問其狀奏云臣無粉本並記在心遣於大同殿圖¶
之嘉陵江三百里山水一日而畢時有李將軍山水擅¶
名亦畫大同殿壁數月方畢𤣥宗云李思訓數月之功¶
吳道𤣥一日之跡皆極其妙也又畫殿内五龍鱗甲飛¶
動每欲大雨即生煙霧吳生常持金剛經自此識本身¶
當天寶中有楊庭光與之齊名潛畫吳生真於講席衆¶
<pb:KR3l0118_WYG_212-3a>¶
人之中引吳觀之一見便驚語庭光云老夫衰醜何用¶
圖之因斯歎伏其畫人物佛像鬼神禽獸山水臺殿草¶
木皆神妙也國朝第一張懐瓘云吳生畫張僧繇後身¶
斯言當矣(出唐/畫斷)¶
又開元中將軍裴旻居母䘮詣道子請於東都天宫寺¶
畫神鬼數壁以資㝠助道子答曰廢畫已乆若將軍有¶
意為吾纒結舞劒一曲庶因猛勵獲通幽㝠旻於是脱¶
去縗服若常時裝飾走馬如飛左旋右抽擲劒入雲髙¶
<pb:KR3l0118_WYG_212-3b>¶
數十丈若電光下射旻引手執鞘承之劒透室而入觀¶
者數千百人無不驚慄道子於是援毫圖壁䬃然風起¶
為天下之壯觀道子平生所畫得意無出於此(出獨/異志)¶
又道子訪僧請茶僧不加禮遂請筆硯於壁上畫驢一¶
頭而去一夜僧房家具並踏破被惱亂不可堪僧知是¶
道子懇邀到院祈求乃塗却畫處(出盧氏/雜説)¶
又西明慈恩多名畫慈恩㙮前壁有濕耳獅子趺心花¶
為時所重聖善敬愛亦有古畫聖善木㙮院多鄭廣文¶
<pb:KR3l0118_WYG_212-4a>¶
畫并書敬愛山亭院有雉尾若真砂于上有進士房魯¶
題名處後有人題詩曰姚家新壻是房郎未解芳顔意¶
欲狂見説正調穿羽箭莫教射破寺家牆寺西北角有¶
病龍院並吳畫(出盧氏/雜説)¶
　　　　馮紹正¶
唐開元闗輔大旱京師闕雨尤甚亟命大臣遍禱於山¶
澤間而無感應上於龍池新剏一殿因召少府監馮紹¶
正令於四壁各圖一龍紹正乃先於西壁畫素龍竒狀¶
<pb:KR3l0118_WYG_212-4b>¶
蜿蜒如欲振躍繪事未半若風雲隨筆而生上及從官¶
於壁下觀之鱗甲皆濕設色未終有白氣若簷廡間出¶
入于池中波濤洶湧雷電隨起侍御數百人皆見白龍¶
自波際乘雲氣而上俄頃隂雲四布風雨暴作不終日¶
而甘澤遍於畿内(出明皇/雜録)¶
　　　　張藻¶
唐張藻衣冠文學時之名流松石山水擅當代名唯松¶
樹特出古今能用筆常以手握雙管亦一時齊下一為¶
<pb:KR3l0118_WYG_212-5a>¶
生枝一為枯枝氣傲煙霧勢踰風雨其槎枿鱗皴之質¶
隨意縱横生枝則潤合春澤枯枝則乾裂秋風其山水¶
之狀則髙低秀絶咫尺深重石突欲落泉噴如吼其近¶
也逼人而寒其逺也極天之浄圖障在人間最多今寶¶
應寺西院山水松石具有題記精巧之跡也松石山水¶
並居神品(出畫/斷)¶
又後士人家有張藻松石障士人云兵部李貟外約好¶
畫成癖知而購之其家弱妻已練為衣裏矣唯得兩幅¶
<pb:KR3l0118_WYG_212-5b>¶
雙栢一石在焉嗟惋乆之(出名/畫記)¶
　　　　陳閎¶
唐陳閎㑹稽人以能冩真人物子女等本道薦之𤣥宗¶
開元中召入供奉每令冩御容妙絶當時𤣥宗射豬鹿¶
兎按鷹等并按舞圖真容皆受詔冩貎又太清宫肅宗¶
真容匪唯龍頭鳳姿日角月宇之狀而筆力遒潤風彩¶
英逸合符應瑞天假其能也國朝閻令公之後一人而¶
已今咸宜觀天尊殿内畫上仙圖及當時供奉道士等¶
<pb:KR3l0118_WYG_212-6a>¶
真皆其蹤也又曾為故吏部侍郎徐畫本行經幡二口¶
有女能織成妙絶無並唯冩真人神人物子女等妙品¶
上上(出畫/斷)¶
　　　　韋無忝¶
唐韋無忝京兆人也𤣥宗朝以畫馬異獸擅其名時稱¶
韋畫四足無不妙也曾見貎外國所獻獅子酷似其真¶
後獅子放歸本國唯畫者在圖時因觀覽百獸見之皆¶
懼又𤣥宗時獵一箭中兩野豬詔於𤣥武北門冩貌傳¶
<pb:KR3l0118_WYG_212-6b>¶
在人間英妙之極也夫以百獸之性有雄毅逸羣之駿¶
有馴擾之良爪距既殊毛鬛各異前輩或狀其怒則張¶
口善則垂頭若展一筆以辨其性情奮一毛而知其名¶
字古所未能也韋公能之異獸圖破分人家往往有之¶
京都寺觀無畫處其畫獸等妙品上上(出畫/斷)¶
　　　　盧稜伽¶
唐盧稜伽吳道𤣥弟子也畫迹似吳但才力有限頗能¶
細畫咫尺間山水寥廓物像精備經變佛事是其所長¶
<pb:KR3l0118_WYG_212-7a>¶
吳生嘗於京師畫總持寺三門大獲衆貨稜伽乃竊畫¶
莊嚴寺三門鋭思開張頗臻其妙一日吳生忽見之驚¶
歎曰此子筆力常時不及我今乃𩔖我是子也精爽盡¶
於此矣居一月稜伽果卒(出名/畫記)¶
　　　　畢宏¶
唐畢宏大歴二年為給事中畫松石於左省㕔壁好事¶
者皆詩之改京兆少尹為右庶子樹石擅名於代樹木¶
改步變古自宏始也(出名/畫記)¶
<pb:KR3l0118_WYG_212-7b>¶
　　　　浄域寺¶
唐大穆皇后宅寺僧云三階院門外是神堯皇帝射孔¶
雀處襌院門内外游自記云王昭𨼆畫門西裏面和修¶
吉龍王有靈門内之西火目藥叉及北方天王甚竒猛¶
門東裏靣賢門也野义部落鬼首上蟠虵汗煙可懼東¶
廊樹石嶮怪髙僧亦怪西廊萬夀菩薩院門裏南壁皇¶
甫軫畫鬼神及雕形勢若脱(出酉陽/雜爼)¶
　　　　資聖寺¶
<pb:KR3l0118_WYG_212-8a>¶
資聖寺中門忩門吳道子畫髙僧韋述讚李嚴書中三¶
門外兩面上層不知何人畫人物頗𩔖閻今寺西廊北¶
隅楊坦畫近㙮天女明睇將舞圖㙮院北堂有鐡觀音¶
髙三丈餘觀音院兩廊四十二賢聖韓幹畫元載讚東¶
廊北散馬不意見者如將嘶蹀聖僧中龍樹商船和循¶
絶妙團㙮上菩薩李貞畫四面花鳥邉鸞畫當藥上菩¶
薩頂上茙葵尤佳㙮中藏千部法華經詞人作諸畫連¶
句栢梁體吳生畫勇矛㦸攢出竒騁變勢萬端蒼蒼鬼¶
<pb:KR3l0118_WYG_212-8b>¶
怪層壁寛覩之忽忽毛髮寒稜伽効之力所癉李真周¶
昉優劣難活禽生卉推邊鸞花方嫰彩猶未乾韓幹變¶
態如激湍惜哉壁畫勢未殫後人新畫何漫汗(出酉陽/雜爼)¶
　　　　老君廟¶
東郡北邙山有𤣥元觀觀南有老君廟臺殿髙敞下瞰¶
伊洛神仙泥塑之像皆開元中楊惠之所製竒巧精嚴¶
見者增敬壁有吳道𤣥畫五聖真容及老子化胡經事¶
丹青妙絶古今無比杜工部詩云配極𤣥都閟憑髙禁¶
<pb:KR3l0118_WYG_212-9a>¶
籞長守祧嚴具禮掌節鎮非常碧瓦初寒外金莖一氣¶
旁山河扶繡戸日月近雕梁仙李蟠根大猗蘭奕葉光¶
世家遺舊史道徳付今王畫手看前輩吳生逺擅塲森¶
羅迴地軸妙絶動宫牆五聖聨龍衮千官列雁行冕旒¶
俱秀發旌斾盡飛揚翠栢深留景紅棃迥得霜風筝吹¶
玉柱露井凍銀牀身退卑周室經傳拱漢皇谷神如不¶
死養拙更何鄉(出劇/談録)¶
　　　　金橋圖¶
<pb:KR3l0118_WYG_212-9b>¶
𤣥宗封泰山迴車駕次上黨潞之父老負擔壺漿逺近¶
迎謁上皆親加存問受其獻饋錫賚有差父老有先與¶
上相識者上悉賜以酒食與之話舊故所過村部必令¶
詢訪孤老䘮疾之家加弔恤之父老欣欣然莫不瞻戴¶
叩乞駐留焉及車駕過金橋(橋在/潞州)御路縈轉上見數千¶
里間旗纛鮮潔羽衛齊整謂左右曰張説言我勒兵三¶
十萬旌旂經千里間陜右上黨至于太原(見后/土碑)真才子¶
也左右皆稱萬嵗上遂召吳道𤣥韋無忝陳閎令同製¶
<pb:KR3l0118_WYG_212-10a>¶
金橋圖聖容及上所乘照夜白馬陳閎主之橋梁山水¶
車輿人物草樹鷹鳥器仗帷幕吳道𤣥主之狗馬驢騾¶
牛羊槖駞猫猴豬&KR0008;四足之屬韋無忝主之圖成時謂¶
三絶焉(出開天/𫝊信記)¶
　　　　崔圓壁¶
安禄山之䧟兩京王維鄭䖍張通皆處於賊庭洎尅復¶
俱囚於楊國忠舊宅崔相國圎因召於私第令畫名畫¶
數壁當時皆以圎勲貴莫二望其救解故運思精深頗¶
<pb:KR3l0118_WYG_212-10b>¶
極能事故皆獲寛典至於貶降亦獲善地(出明皇/雜録)¶
　¶
　¶
　¶
　¶
　¶
　¶
　太平廣記卷二百十二¶
