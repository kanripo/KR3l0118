# -*- mode: mandoku-view; -*-
#+TITLE: 太平廣記
#+DATE: 2015-08-24 23:41:24.930694
#+PROPERTY: ID KR3l0118
#+PROPERTY: BASEEDITION WYG    
#+PROPERTY: JUAN 卷二百九十一
<pb:KR3l0118_WYG_291-1a>¶
欽定四庫全書¶
　太平廣記卷二百九十一¶
　　神一¶
　　　龍門山　　　太公望　　　四海神¶
　　　延娟　　　　齊桓公　　　晉文公¶
　　　鄭繆公　　　晉平公　　　齊景公¶
　　　妬女廟　　　伍子胥　　　屈原¶
　　　李冰　　　　土羊神　　　梅姑¶
<pb:KR3l0118_WYG_291-1b>¶
　　　秦始皇　　　觀亭江神　　宛若¶
　　　竹王　　　　劉向　　　　何比干¶
　　　　龍門山¶
禹鑿龍關之山亦謂之門門至一空巖深數十里幽闇¶
不可復行禹負火而進有獸狀如豕銜夜明之珠其光¶
如燭又有青色犬行吠於前禹計行十餘里迷於晝夜¶
既覺漸明見向來豕犬變爲人形皆著𤣥衣又見一神¶
人靣禹因與之語神即示禹八卦之圖列於金板之上¶
<pb:KR3l0118_WYG_291-2a>¶
又有八神侍於此圖之側禹問曰華胥生聖子是汝邪¶
答曰華胥是孔江神女以生余也乃探玉簡以授禹簡¶
長一尺二寸以合十二時之數使度量天地禹即執持¶
此簡以平定水土授簡披圖蛇身之神則羲皇之身也¶
(出拾/遺錄)¶
　　　　太公望¶
文王以太公望爲灌壇令朞年風不鳴條文王夢見有¶
一婦人甚麗當道而哭問其故婦人言曰我東海泰山¶
<pb:KR3l0118_WYG_291-2b>¶
神女嫁爲西海婦欲東歸灌壇令當吾道太公有徳吾¶
不敢以暴風疾雨過也文王夢覺明日召太公三日三¶
夕果有疾風驟雨去者皆西來也文王乃拜太公爲大¶
司馬(出博/物志)¶
　　　　四海神¶
武王伐紂都洛邑明年陰寒雨雪十餘日深丈餘甲子¶
平旦五丈夫乘馬車從兩騎止王門外師尚父使人持¶
一器粥出曰大夫在内方對天子未有出時且進熱粥¶
<pb:KR3l0118_WYG_291-3a>¶
以知寒粥皆畢師尚父曰客可見矣乗車兩騎四海之¶
神與河伯風伯雨師耳南海之神曰祝融東海之神曰¶
勾芒北海之神曰顓頊西海之神曰蓐收河伯風伯雨¶
師請使謁者各以其名召之武王乃於殿上謁者於殿¶
下門内引祝融進五神皆驚相視而歎祝融等皆拜武¶
王曰天隂乃遠來何以教之皆曰天伐殷立周謹來授¶
命顧勅風伯雨師各使奉其職也(出太公/金匱)¶
　　　　延娟¶
<pb:KR3l0118_WYG_291-3b>¶
周昭王二十年東甌貢女一曰延娟二曰延娛俱辯麗¶
詞巧能歌笑步塵無跡日中無影及王遊江漢與二女¶
俱溺故江漢之間至今思之乃立祠於江上後十年人¶
每見二女擁王泛舟戲於水際至暮春上巳之日禊集¶
祠間或以時鮮甘果採蘭杜包裹之以沈於水中或結¶
五色綵以包之或以金鐵繫其上乃蛟龍不侵故祠所¶
號招祗之祠(出拾/遺錄)¶
　　　　齊桓公¶
<pb:KR3l0118_WYG_291-4a>¶
齊桓公遊於澤管仲御公見怪焉管仲曰澤有委蛇其¶
大如轂其長如轅紫衣朱冠見人則捧其首而立見之¶
者殆霸乎公曰此寡人之所見也(出荘/子)¶
　　　　又¶
桓公北征孤竹來至卑耳之谿十里見人長尺而立人¶
則具右袪衣走馬前以問管仲管仲曰臣聞登山之神¶
有俞兒者長尺而人物具焉霸王之君興而登山之神¶
見走前導也袪衣前有水也右袪示從右渉也至如言¶
<pb:KR3l0118_WYG_291-4b>¶
(出管/子)¶
　　　　晉文公¶
晉文公出有大蛇如拱當道文公乃修德使吏守蛇守¶
蛇吏夢天使殺蛇謂曰蛇何故當聖君道覺而視之蛇¶
則臭矣(出博/物志)¶
　　　　鄭繆公¶
鄭繆公晝日處廟有神人面鳥身素服面狀方正繆公¶
大懼神曰無懼帝厚汝明徳使錫汝壽十年使若國昌¶
<pb:KR3l0118_WYG_291-5a>¶
公問神明曰予爲勾芒也(出墨/子)¶
　　　　晉平公¶
晉平公至澮上見人乘白驂八駟以來有狸身而狐尾¶
去其車而隨公之車公問師曠師曠曰狸身而狐尾其¶
名曰首陽之神飲酒於霍太山而歸其逢君於澮乎君¶
其有喜焉(出古文/瑣語)¶
　　　　齊景公¶
齊景公伐宋過泰山夢見二人怒公恐謂泰山之神晏¶
<pb:KR3l0118_WYG_291-5b>¶
子以宋祖湯與伊尹爲言其狀湯晢容多髭鬚伊尹黒¶
而短即所夢也景公進軍不聽軍鼓毁公恐乃散軍不¶
伐宋(出物/異志)¶
　　　　妬女廟¶
幷州石艾壽陽二界有妬女泉有神廟泉瀵水深沈潔¶
澈千丈祭者投錢及羊骨皎然皆見俗傳妬女者介子¶
推妹與兄競去泉百里寒食不許斷火至今猶然女錦¶
衣紅鮮裝束盛服及有人取仙丹百合經過者必雷風¶
<pb:KR3l0118_WYG_291-6a>¶
電雹以震之(出朝野/僉載)¶
　　　　伍子胥¶
伍子胥累諫吳王賜屬鏤劒而死臨終戒其子曰懸吾¶
首於南門以觀越兵來以鮧魚皮裹吾尸投於江中吾¶
當朝暮乘潮以觀吳之敗自是自海門山潮頭洶高數¶
百尺越錢塘漁浦方漸低小朝暮再來其聲震怒雷奔¶
電走百餘里時有見子胥乘素車白馬在潮頭之中因¶
立廟以祠焉廬州城内淝河岸上亦有子胥廟每朝暮¶
<pb:KR3l0118_WYG_291-6b>¶
潮時淝河之水亦鼔怒而起至其廟前高一二尺廣十¶
餘丈食頃乃定俗云與錢塘潮水相應焉(出錢/塘志)¶
　　　　屈原¶
屈原以五月日投汨羅水而楚人哀之至此日以竹筒¶
貯米投水以祭之漢建武中長沙區曲白日忽見一士¶
人自云三閭大夫謂曲曰聞君當見祭甚善但常年所¶
遺恒爲蛟龍所竊今若有惠可以楝葉塞其上以綵絲¶
纒之此二物蛟龍所憚也曲依其言今世人五月五日¶
<pb:KR3l0118_WYG_291-7a>¶
作粽幷帶棟葉及五色絲皆汨羅水之遺風(出續齊/諧志)¶
　　　　李冰¶
李冰爲蜀郡守有蛟歲暴漂墊相望冰乃入水戮蛟已¶
爲牛形江神龍躍冰不勝及出選卒之勇者數百持彊¶
弓大箭約曰吾前者爲牛今江神必亦爲牛矣我以太¶
白練自束以辨汝當殺其無記者遂吼呼而入須臾雷¶
風大起天地一色稍定有二牛鬭於上公練甚長白武¶
士乃齊射其神遂斃從此蜀人不復爲水所病至今大¶
<pb:KR3l0118_WYG_291-7b>¶
浪衝濤欲及公之祠皆瀰瀰而去故春冬設有鬬牛之¶
戲未必不由此也祠南數千家邊江低圮雖甚秋潦亦¶
不移適有石牛在廟庭下唐大和五年洪水驚潰冰神¶
爲龍復與龍鬭於灌口猶以白練爲誌水遂漂下左綿¶
梓潼皆浮川溢峽傷數十郡唯西蜀無害(出成/都記)¶
　　　　土羊神¶
隴州汧源縣有土羊神廟昔秦始皇開御道見二白羊¶
鬬遣使逐之至此化爲土堆使者驚而囘秦始皇乃幸¶
<pb:KR3l0118_WYG_291-8a>¶
其所見二人拜於路隅始皇問之答曰臣非人乃土羊¶
之神也以君至此故來相謁言訖而滅始皇遂令立廟¶
至今祭享不絶(出隴州/圖經)¶
　　　　梅姑¶
秦時丹陽縣湖側有梅姑廟生時有道術能著履行水¶
上後負道法夫怒殺之投屍於水乃隨波漂流至今廟¶
處巫人常令殯斂不須墳𦵏即時有方頭漆棺在祠堂¶
下晦朢之日時見水霧中瞹然有著履形廟左右不得¶
<pb:KR3l0118_WYG_291-8b>¶
取魚射獵輙有迷徑溺沒之患巫云姑既傷死所以惡¶
見殘殺(出法苑/珠林)¶
　　　　秦始皇¶
秦始皇作石橋欲過海觀日所出處傳云時有神能驅¶
石下海陽城十一山今盡起立嶷嶷東傾如相隨行狀¶
又云石去不速神人輙鞭之皆流血石莫不悉赤至今¶
猶爾秦皇於海中作石橋或云非人功所建海神爲之¶
竪柱始皇感其惠乃通敬於神求與相見神云我形醜¶
<pb:KR3l0118_WYG_291-9a>¶
約莫圖我形當與帝㑹始皇乃從石橋入三十里與神¶
相見帝左右有巧者潜以脚畫神怒曰帝負約可速去¶
始皇即轉馬前脚猶立後脚隨崩僅得登岸(出三齊/要略)¶
　　　　觀亭江神¶
秦時有中宿縣千里水觀亭江神祠壇經過有不恪者¶
必狂走入山變爲虎中宿縣民至洛及路見一行旅寄¶
其書曰吾家在觀亭廟前石間懸藤即是也但扣藤自¶
有應者乃歸如言果有二人從水中出取書而淪尋還¶
<pb:KR3l0118_WYG_291-9b>¶
云江伯欲見君此人不覺隨去便覩屋宇精麗飲食鮮¶
香言語接對無異世間也(出南/越志)¶
　　　　宛若¶
漢武帝起栢梁臺以處神君神君者長陵女嫁爲人妻¶
生一男數歲死女悼痛之歲中亦死死而有靈其姒宛¶
若祠之遂聞言宛若爲主民人多往請福説人家小事¶
頗有驗平原君亦亊之其後子孫尊顯以爲神君力益¶
尊貴武帝即位太后迎於宫中祭之聞其言不見其人¶
<pb:KR3l0118_WYG_291-10a>¶
至是神君求出乃營栢梁臺舍之初霍去病㣲時數自¶
禱神神君乃見其形自修飾欲與去病交接去病不肯¶
責神君曰吾以神君清潔故齋戒祈福今欲爲淫此非¶
神明也自絶不復往神君亦慙及去病疾篤上令禱神¶
君神君曰霍將軍精氣少命不長吾嘗欲以太一精補¶
之可得延年霍將軍不曉此意乃見斷絶今不可救也¶
去病竟卒衛太子未敗一年神君乃去東方朔娶宛若¶
爲小妻生子三人與朔俱死(出漢武/故事)¶
<pb:KR3l0118_WYG_291-10b>¶
　　　　竹王¶
漢武帝時有竹王興有豚水有一女子浣於濵有三節¶
大竹流入女子足間推之不去聞有聲持破之得一男¶
兒及長遂雄夷濮氏竹爲姓所捐破竹於野成林王祠¶
竹林是也王嘗從人止大石上命作羮從者曰無水王¶
以劒擊石出水今竹王水是也後唐䝉開䍧牱斬竹王¶
首夷獠咸怨以竹王非血氣所生求爲立祠帝封三子¶
爲侯及死配父廟今竹王三郎祠其神也(出水/經)¶
<pb:KR3l0118_WYG_291-11a>¶
　　　　劉向¶
劉向於成帝之末挍書天禄閣專精覃思夜有老人著¶
黄衣植青藜之杖扣閣而進見向暗中獨坐誦書老人¶
乃吹杖端爛然火出因以照向具説開闢以前向因受¶
五行洪範之文辭説繁廣向乃裂裳紳以記其言至曙¶
而去向請問姓名云我太一之精天帝聞金卯之子有¶
博學者下而教焉乃出懷中所牒有天文地圖之書余¶
略授子焉向子歆從向授其術向亦不悟此人也(出王/子年)¶
<pb:KR3l0118_WYG_291-11b>¶
(拾遺/記)¶
　　　　何比干¶
汝南何比干通律法元朔中公孫洪辟爲廷尉右平獄¶
無寃民號曰何公征和初去官在家天大陰雨晝寢夢¶
有客車騎覺而一老嫗年八十餘頭盡白求寄避雨雨¶
方甚而嫗衣履不濡比干異之延入座須臾雨止嫗辭¶
去出送至門跪謂比干曰君先出自后稷堯至晉有隂¶
徳及公之身當繼公一人今天賜䇿以廣公子孫佩印¶
<pb:KR3l0118_WYG_291-12a>¶
綬者當隨簡長九寸凡百九十板以授比干曰子孫佩¶
印綬者當隨此算嫗東行忽不見比干年五十八有六¶
男後三歲復生三男徙平陵八男去一子留常祭嫗如¶
東行及終遺令東首自比干已下與張氏俱授靈瑞累¶
世爲名族三輔舊語曰何氏䇿張氏鉤也(出三輔/決録)¶
　¶
　¶
　¶
<pb:KR3l0118_WYG_291-12b>¶
　¶
　¶
　¶
　¶
　¶
　¶
　¶
　太平廣記卷二百九十一¶
